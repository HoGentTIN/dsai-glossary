# steekproeffouten

(EN: [sampling errors](../en/sampling-errors.md))

Wanneer onderzoekers een [populatie](populatie.md) onderzoeken op basis van een [steekproef](steekproef.md), dan worden er sowieso fouten gemaakt, d.w.z. dat resultaten van metingen en analyses binnen de steekproef niet zullen overeenkomen met de werkelijke waarde over de gehele populatie.

De manier waarop we een steekproef nemen kan invloed hebben op de resultaten.

## steekproeffout

We kunnen te maken hebben met *willekeurige* of *systematische* steekproeffouten:

### willekeurige steekproeffout

*Willekeurige* steekproeffouten zijn enkel aan het toeval te wijten en kan je niet vermijden. Telkens je een aselecte steekproef neemt, zal je binnen die steekproef een ander resultaat krijgen.

### systematische steekproeffout

Een *systematische* steekproeffout is erger, want kan er voor zorgen dat de resultaten vertekend zijn en dus niet meer [representatief](steekproef-representatieve.md) voor de populatie. Voorbeelden van systematische steekproeffouten:

- In een online enquête worden enkel personen met toegang tot internet geselecteerd. Deze steekproef is dus niet meer [aselect](steekproef-aselecte.md).
- Als je een enquête afneemt waar mensen vrijwillig aan deelnemen, dan heb je meer kans dat mensen deelnemen die ook in het onderwerp geïnteresseerd zijn. Dat kan ook impact hebben op de resultaten.

## niet-steekproeffout

Na het nemen van de steekproef kunnen ook fouten gemaakt worden bij het meten en analyseren. In dit geval spreken we van niet-steekproeffouten en ook hier maken we onderscheid tussen *willekeurige* en *systematische*:

### willekeurige niet-steekproeffout

Hieronder plaatsen we gevallen waar bv. een respondent per ongeluk een verkeerd antwoord selecteert of invult in een enquête.

### systematische niet-steekproeffout

Voorbeelden:

- een meettoestel is verkeerd geijkt en geeft systematisch een iets hogere waarde dan de werkelijkheid
- respondenten onder- of overschatten intentioneel de werkelijkheid (bv. bij een vraag over hoeveel je dagelijks rookt of alcohol drinkt)
